Niesamowita historia książki ze specjalną dedykacją, którą Marek Edelman, legendarny przywódca powstania w getcie warszawskim, podarował prezydentowi Kielc Wojciechowi Lubawskiemu. Odnaleziono ją na śmietniku na osiedlu Szydłówek - W sobotę późnym popołudniem wracaliśmy do swojego mieszkania na osiedlu Szydłówek w Kielcach. Kiedy wysiedliśmy z samochodu, moja dziewczyna Katarzyna zauważyła, że przed śmietnikiem leżą książki - opowiada kielczanin Jakub Kotula. Podeszła, przejrzała i dwie zabrała ze sobą. - Jedna z nich to była książka Marka Edelmana "I była miłość w getcie". Katarzyna nie mogła uwierzyć, że ktoś mógł wyrzucić ją na śmietnik - mówi. Ich zdziwienie było jeszcze większe, gdy zobaczyli dedykację: "Panu Prezydentowi Wojciechowi Lubawskiemu z pełnym uznaniem i pozdrowieniami". A pod spodem podpis Marka Edelmana i data 19 kwietnia 2009 roku. Jedna z ostatnich dedykacji Legendarny przywódca powstania w getcie warszawskim zmarł pół roku później, 2 października 2009 roku. Kuba i Kasia zastanawiali się, czy autorem dedykacji jest Marek Edelman. - Sprawdzaliśmy w internecie, miał podobny charakter pisma. Pozostaje tylko pytanie, dlaczego ktoś chciał się jej pozbyć? - zastanawia się Jakub Kotula. Jak się okazuje, to była jedna z ostatnich książek, którą Edelman komuś dedykował. - To nie był człowiek, który siadał przy stoliku i podpisywał książki. Nie dbał o tego typu sprawy - przyznaje Bogdan Białek, prezes Stowarzyszenia im. Jana Karskiego. Dodaje, że w ostatnich latach życia Edelman miał bardzo dobre zdanie o Kielcach i kielczanach. A nie zawsze tak było. W naszym mieście był zaledwie dwa razy. Już nie widział tu śladów zła Pierwszy raz przyjechał tuż po pogromie. Zabrał rannych i przetransportował ich do szpitala w Łodzi. - Później powtarzał, że Kielce to ponure miasto, kojarzyło się doktorowi ze złem. Zapraszałem go wielokrotnie, ale zawsze odmawiał - mówi Białek. Zgodził się dopiero jesienią 2004 roku, kiedy szkole przy ul. Jasnej nadawano imię Jana Karskiego. - Wtedy komplementował miasto i ludzi, którzy tu mieszkają. Powiedział do młodzieży w KCK, że Kielce się zmieniły, że nie widzi tu śladów zła - podkreśla Bogdan Białek. - Był bardzo miłym i bezpośrednim człowiekiem. Zapamiętałam z tej wizyty, że zaprosiłam go z Bogdanem Białkiem do gabinetu, ale wybrał foyer. Poczęstowałam ich wtedy koniakiem - opowiada Magdalena Kusztal, dyrektorka KCK. Dodaje, że później Edelman podarował jej książkę z dedykacją. - Napisał w niej: "Na pamiątkę dobrze smakującego koniaczku" - mówi. Prezes Stowarzyszenia im. Jana Karskiego wspomina, że Edelman bardzo chciał przyjechać na uroczystą premierę "Listów z placu Zgody". - Już się samodzielnie nie poruszał, siedział na wózku inwalidzkim, a mimo to dawał mi do końca nadzieję, że do nas przyjedzie. Choć ja nie miałbym sumienia go tu ściągać, był już w złym stanie - twierdzo Białek. Prezydent: ktoś książkę ukradł Teraz już wiadomo, że to właśnie wtedy, podczas uroczystej premiery "Listów", która odbyła się pod koniec kwietnia 2009 roku w KCK, on wręczył Wojciechowi Lubawskiemu ten znaleziony teraz na śmietniku egzemplarz "I była miłość w getcie". - Dobrze to pamiętam. Odłożyłem na moment książkę, a po premierze okazało się, że jej już nie ma. Ktoś po prostu z premedytacją ukradł - mówi prezydent. Dodaje, że szukał później książki, dopytywał woźnych, czy jej nie widzieli. Bezskutecznie. Wojciech Lubawski podkreśla, że była dla niego bardzo ważna. - Miała wartość sentymentalną. Jeśli teraz by się udało ją odzyskać, byłbym bardzo szczęśliwy. A ludziom, którzy ją znaleźli, kupię piękny prezent - zapowiada prezydent.